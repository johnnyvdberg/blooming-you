---
template: blog-post
title: De 5 fases van emotionele uitputting.
slug: /emotionele-uitputting
date: 2022-04-05 14:46
description: Twijfel je eraan of je op dit moment mentaal uitgeput bent? Je
  vindt in dit artikel meer informatie over de signalen, de 5 levels van
  emotionele moeheid en hoe jij die uitputting kan opvangen.
featuredImage: /assets/annie-pm-oeewhkc5ric-unsplash.jpg
---
Ik brak in tranen uit, kon mezelf er niet meer toe zetten om te bewegen. Ik was mentaal en emotioneel op van alles wat ik ‘moest’ doen en zijn. 

Dit gebeurde iets meer dan twee jaar geleden. Ik zat volop in de eindfase van mijn opleiding als maatschappelijk werker. Mijn stage was uitdagend met een werkcultuur waar ik mezelf niet in zag functioneren. Daar bovenop schreef ik een afstudeerproject, waar al mijn vrije tijd naartoe ging. Ik was op van het getrek en gespartel. Het zijn van een versie van mezelf die ik niet was. Er werd verwacht dat ik ondanks ziekte bleef doorzetten. Mijn grenzen vervaagde naarmate de tijd verstreek. 

Uiteindelijk brak ik, een maand voor de afsluiting van mijn stage. Ik brak in tranen uit aan de telefoon met mijn stagementor. Ik was uitgeput. Ik worstelde met de verantwoordelijkheden in mijn leven en had het gevoel dat ik ze al lang niet meer onder mijn controle had.

Enkele weken geleden schreef ik een post over de signalen van die emotionele uitputting. De respons hierop was overweldigend. Alsof voor vele Blooming Babes het kwartje viel wat die moeheid eigenlijk voor hen betekende. Waarom ze zich al zo lang niet lekker in hun vel voelden. Met het voorbeeld hierboven hoop ik dat je voelt dat je hierin niet alleen bent. 

Herken jij jezelf in het voorbeeld? Of twijfel je eraan of je op dit moment mentaal uitgeput bent? Je vindt in dit artikel meer informatie over de signalen, de 5 levels van emotionele moeheid en hoe jij die uitputting kan opvangen.

## Signalen van emotionele uitputting

Deze signalen zijn enkele van mijn eigen rode vlaggen wanneer het over mentale moeheid gaat. 

Gevoelens van: 
irritatie 
angst 
apathisch
ongemotiveerd 

Gedachtes als: 
Waarom doe ik alles verkeerd
Ik ben geen goede hulpverlener/dochter/zus/vriendin/…
Ik krijg dit nooit gedaan
Ik ben zo’n nietsnut

Lichamelijke klachten: 
moeheid, je geraakt niet opgeladen. 
een drukkend gevoel op mijn borstkas
heel veel zuchten, zonder dat het echt oplucht 
hoofdpijn 
slecht slapen

Voor mij is er een duidelijke overlapping met het weglopen van mijn energie omdat ik mijn grenzen niet goed aangeef of omga met mensen die veel energie vragen. Consistent blijven omgaan met mensen die je energie tot een dieptepunt brengen en/of je grenzen niet aangeven kan uiteindelijk leiden tot mentale moeheid.

## De 5 fases van emotionele uitputting 

Vanuit mijn eigen patronen heb ik enkele fases kunnen vastleggen waarin ik verval wanneer ik op emotionele uitputting bots. 

**Fase 1: mentale isolatie**

Voor mij begint het met me mentaal af te sluiten. Ik herken bij mezelf meestal dat ik overmatig begin te scrollen op sociale media. Vroeger vervloog de tijd op Pinterest, tegenwoordig vind ik mijn toevlucht op Tiktok. 

In het algemeen zoek je een manier die mentaal niet veel van je vraagt, maar wat jou wel goed doet voelen. Bijvoorbeeld het bekijken van een ‘feelgoed film’ of een bingemarathon van je favoriete serie.

**Fase 2: Fysieke isolatie** 

Ik vermijd zoveel mogelijk sociaal contact. Het liefst van al blijf ik een hele dag op de bank liggen met een dekentje. Daarnaast betrap ik mezelf erop dat ik mezelf op fysiek vlak iets meer zal laten gaan. Ik zoek comfort in lekkere snacks, trek een jogging aan en een makkelijke sweater.

**Fase 3: In elkaar storten** 

Voor mij gaat het in elkaar storten altijd samen met heel veel tranen. In deze fase vallen alle signalen die ik hierboven beschreef me ook veel meer op. Ik word een stuk apathischer naar mijn omgeving toe. Het is lastig om mezelf nog te motiveren voor dingen die ik leuk vind. Slapen gaat een stuk slechter ondanks dat ik een hele dag moe rondloop.

**Fase 4: Overspoeld door emoties en gedachten** 

Op dit moment heb ik eigenlijk alleen nog maar ruimte voor mijn eigen emoties en gedachten. Ik kan er niet veel meer bij hebben of ik barst in tranen uit. De destructieve gedachten in mijn hoofd stoppen amper en schreeuwen luider dan ze ooit hebben gedaan.

**Fase 5: Donkergrijs**

Voor mij is dit het bereiken van ‘rock bottom’. In de periode dat ik regelmatig naar mijn psychologe ging, kreeg ik de opdracht om deze fase te omschrijven met een kleur. En hoewel zwart 1 seconde door mijn hoofd ging, voelde dat niet als de kleur die er meest bij paste. 

In deze fase voel ik me het meest alleen. Het voelt voor mij alsof ik op de het randje van de afgrond sta. En ondanks dat ik die eenzaamheid zo beklemmend voel, weet ik diep van binnen dat ik niet alleen ben. Alsof ik toch nog een lichtpuntje kan zijn. Daarom donkergrijs, in plaats van zwart. 

Zijn enkele van die fases herkenbaar voor jou? 

Als dat het geval zou zijn, wil ik je graag uitnodigen verder te lezen. 

## Hoe jij je emotionele uitputting kan opvangen

Hoe sneller jij die signalen en fases bij jezelf kan herkennen, hoe kleiner de kans is dat jij nog dieper valt in jouw mentale moeheid. Dat is een belangrijke eerste stap om die uitputting op te vangen. Daarnaast deel ik graag enkele tips die mij helpen om weer uit die spiraal te komen. 

**Bekijk je prioriteiten**


Het wordt stilaan mijn tweede stokpaardje als het over zelfliefde gaat. Toch wil emotionele moeheid vaak zeggen dat jij je prioriteiten legt bij mensen en situaties die jou uitputten. 
Waar liggen jouw prioriteiten nu? 
Is dat echt belangrijk voor jou? 
Of neem jij die taken op omdat je denkt dat het van jou wordt verwacht? 

**Neem rust**


En dat lijkt misschien een beetje op die fysieke isolatie, maar op dit moment heb je nood aan verandering. In plaats van een hele dag op de bank te liggen, probeer rust te vinden in dingen die je graag doet. Loop een blokje om, ga op een dagtrip, zoek een moment waarop je een weekend weg kan gaan. Bekijk deze post voor meer inspiratie wat rust voor jou nog meer kan zijn. 

**Omring je met mensen**


Mij helpt het om uit te reiken naar mensen waarvan ik weet dat ze me gaan begrijpen. Bijvoorbeeld omdat ze het zelf hebben meegemaakt of omdat ze het gewoon niet erg vinden als ik mijn jogging en sweater aan hou. De drang om jezelf te isoleren gaat groot zijn, zoek daarom naar kleine stappen die jou toch uit die nood halen. 

**Zoek professionele hulp**


Het vraagt veel kracht en moed om goed voor jezelf te blijven zorgen in deze momenten. Reik daarom uit naar een professional die onder andere mee kan kijken naar de oorzaken van jouw emotionele moeheid. Je hoeft deze strijd niet alleen te voeren. 

Liefs, 
Lore